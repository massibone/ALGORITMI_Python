Sì, il risultato è scontato perché, agli occhi del pubblico, le due posizioni finiscono per assumere lo stesso valore: si mettono sullo stesso piano il ricercatore, lo scienziato serio e chi non fornisce prove e non rispetta le regole della scienza. Proprio come, lo avevo detto a proposito dell’omeopatia, se si mettessero a confronto un terrapiattista e un geologo, e poi si lasciasse agli spettatori il compito di decidere la forma della Terra! Ma nella scienza non funziona così.

Ricordo che mi raccontavi di aver lavorato a un servizio di “Superquark” sul caso Di Bella, che però non andò mai in onda.

L’idea che avevo avuto era quella di raccontare l’iter che viene seguito quando si sperimenta un nuovo farmaco: le analisi chimiche, le prove sugli animali da laboratorio, le ricerche sulla tossicità, le prove in doppio cieco su gruppi paragonabili di pazienti, in modo da valutare l’efficacia del farmaco a confronto di un placebo… Terminato il servizio, però, lo abbiamo riguardato in redazione e ci siamo resi conto che non funzionava. Il fatto è che quando si parla di procedure, di metodo, di teorie, il pubblico fatica a seguire e non capisce. Sono argomenti complessi, che non hanno presa sulle persone. Ma se in uno studio televisivo arriva uno che dice: “Sono guarito!”, ecco quel singolo caso è sufficiente a zittire qualunque critica e a far passare in secondo piano gli altri novantanove casi nei quali la cura non ha dato alcun beneficio.

LE COINCIDENZE SIGNIFICATIVE
Anche qui, insomma, restiamo colpiti dalla coincidenza fortunata, e non riusciamo a valutarne il valore all’interno di una casistica più ampia.

È la stessa cosa che succede con la lotteria, o con i gratta e vinci, dove una sola persona può vincere un montepremi enorme. Sono i giochi che hanno più successo, perché l’esempio dell’unico che diventa molto ricco fa credere che sia possibile diventare ricchissimi comprando il biglietto. Poi non importa se la probabilità di vincere è, nella realtà, praticamente uguale a zero. Quello che importa è la speranza di vincere, e la gente che vuole sperare non è molto interessata a fare discorsi seri sulla probabilità.

Tanti studi dimostrano che la nostra mente non è abituata a confrontarsi con il calcolo delle probabilità, soprattutto se i risultati sembrano controintuitivi.

È vero. A me piace molto, perché chiunque lo può sperimentare, l’esempio in cui due persone, parlando, scoprono di essere nate lo stesso giorno dell’anno (per esempio il 15 marzo o il 3 giugno) e troveranno questa coincidenza abbastanza sorprendente, e piuttosto insolita. Infatti, essendo i giorni dell’anno 364, esiste mediamente solo una probabilità su 364 che due persone, incontrandosi, condividano lo stesso compleanno: siccome nessuno di noi in genere conosce 364 persone, ecco che questo sembra un fatto alquanto raro. Ma se qualcuno ci dicesse invece che basta riunire in una stanza 23 persone per avere più del 50% di probabilità che due di loro siano nate lo stesso giorno, la cosa potrebbe sembrarci poco credibile: eppure è proprio quello che risulta da un calcolo matematico. La spiegazione è che le probabilità aumentano notevolmente per il gioco delle combinazioni incrociate (visto che sono in ballo non 2 soli candidati ma 23). Con 50 persone la probabilità sale addirittura al 97%.